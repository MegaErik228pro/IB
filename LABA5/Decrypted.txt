жыў сабе на сьвеце бедны селянiн. яму ў жыцьцi не шанцавала. гаспадарка ня ручыла, скацiна не вялася, дзецi хварэлi, жонка была сварлiвая i ў хаце быў заўсёды неспакой i звадка. адно ў яго было шчасьце, што ён быў добры музыка i меў добрую скрыпку. гэты чалавек любiў лес, поле, асаблiва свой шнюрок збожжа. як толькi ў яго находзiлася вольная хвiлiна, ён браў сваю скрыпачку, выходзiў за гумно на ўзгорачак, садзiўся на каменьчыку i iграў на сваей скрыпачцы рознымi галасамi. гукi яго галасiстай скрыпкi разносiлiся па полi, лесе i сенажацi, i адбiвалiся ад лесу цудоўным рэхам. ён тады забываўся на сваю беднасьць, гора i на сваю язычлiвую жонку.

аднаго разу, калi ён так iграў, з норкi выскачыла яшчарка. калi скрьшачка выдавала жаласьлiвыя гукi, яшчарка стаяла спусьцiўшы галаву i слухала, а калi ён iграў вясёлыя танцы, дык яшчарка танцавала i датуль скакала, пакуль музыка ня пераставаў iграць, а за добрую iгру кажны раз яшчарка выплёўвала чырванца, ветлiва кланялася i хавалася iзноў у сваю норку. час iдзе, а музыка прыходзе на гэта месца iграць. у яго ўжо i грошы завялiся, ён разбагацеў, i дома пачало шанцаваць: скацiна стала вясьцiся, дзецi перасталi хварэць i жонка паспакайнела. цяпер толькi жонка прыставала да музыкi, каб сказаў, адкуль бяруцца ў яго грошы. сьпярша ён маўчаў, але што раз яна горш прыставала i выпытвала i нарэшце не сьцярпела ды спытала:

- цi ня красьцi ты ходзiш або можа забойствам займаешся?

i тады ён мусiў прызнаццца жонцы i расказаў ёй усю праўду. жонка даведаўшыся праўду, пачала яго яшчэ горш лаяць i нехтаваць.

- ды дзе-ж гэта вiдана, каб яшчарка давала чырванцы? гэта яшчэ горш як зладзейства цi разбой. гэта-ж мабыць нячысьцiк у выглядзе яшчаркi табе грошы дае. ты, вiдаць, сам запрадаўся нячыстай сiле i нас усiх хочаш запрадаць.

а музыка спакойна адказвае:

- я iграў сабе, каб разьвесялiць сваё гора, а калi яна паскакала i заплацiла мне чырванца, то й дзякуй ёй, я-ж у яе платы не дамагаўся.

але жонка i слухаць не хацела, толькi крычыць:

- трэба ратавацца ад нячыстай сiлы!

- як-жа ратавацца? - кажа музыка. жонка падумала i сказала:

- вазьмi з сабой сякеру i iдзi iграць на тое самае месца, а калi яшчарка выскача з норкi, то тады вазьмi ды засячы сякерай.

музыка паслухаў жонкi, узяў сякеру за пояс i скрыпачку ў рукi ды пашоў iграць. сеў на каменьчыку, а сякеру выняў з-за пояса i паставiў ля ног. калi пачаў iграць, то яшчарка, як i перш, выбегла i пачала танцаваць. музыка ўспомнiў загад жонкi, але нiяк ня мог падняць сякеру на нявiнную вясёленькую яшчарку. калi музыка скончыў iграць, яшчарка ветлiва пакланiлася, выплюнула чырванца i зьвярнулася да свае норкi, але ў гэты мамэнт музыка схапiў сякеру i сякануў па яшчарцы, але пасьпеў адсеч толькi хвост. яшчарка тады як крутнулася назад, ды як падскочыла да твару музыкi i адкусiла яму нос, а сама спакойна зьвярнулася i спаважна палезла ў сваю норку, а музыка ўзяў сваю скрыпачку i пайшоў да хаты.

пасьля гэтага ён доўга лячыў свой нос, доўга хадзiў па леках, растрацiў усё сваё багацьце. а калi абяднеў, то скацiна зноў ня стала вясьцiся, дзецi зноў сталi хварэць i жонка больш ранейшага стала грызьцiся. музыка, каб разьвесялiць сваё гаротнае жыцьцё, пайшоў зноў на той самы камень iграць. i калi ён зайграў жаласную песьню, яшчарка зноў вылезла з свае норкi i стала спусьцiўшы галаву слухаць дзiўную музыку. а калi музыка iзноў зайграў вясёлыя танцы, дык яшчарка пусьцiлася ў скокi. калi музыка перастаў iграць, яшчарка зноў пакланiлася, выплюнула чырванца i павярнулася ў сваю норку. гэтак iзноў завялося сяброўства ў бязносага музыкi i бясхвостай яшчаркi. музыка зноў стаў багацець.

аднаго разу музыка, пасьля свае iгры i танцаў яшчаркi, пачаў перапрашаць яшчарку:

- выбачай, мiлая яшчарка, што я, паслухаўшы сваей старой бабы, спаганiў тваю аздобу, адсекшы твой хвост.

а яшчарка кажа:

- ат нiчога, я анi ня гневаюся на цябе за тваю распусту, а даўно забылася праз гэта: толькi: - як я гляну на твой нос, дык успомню пра свой хвост.