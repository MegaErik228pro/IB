Лес ужо жыў сваiм актыўным, багатым вясновым жыццём. Стракатала сарока, чэкаў дзяцел, дрозд абзываўся ў хвойнiку. Нават мурашнiк, што трапiўся на вочы, i той варушыўся: выпаўзалi, грэлiся на сонцы мурашкi, пакуль яшчэ надта павольныя i вялыя пасля зiмовай спячкi. Цёк сок-бярозавiк, i свежыя бярозавыя пнi былi мокрыя, быццам iх хто знарок пааблiваў вадою. Андрэй некалi любiў гэтую раннюю веснавую пару i нават нецярплiва чакаў яе. Толькi сыходзiў снег - спяшаўся ў лес. Падсякаў тоўстую карыстую бярозу, што расла на ўзлеску, i пускаў сок, насiў яго дадому вёдрамi, злiваў у бочку.